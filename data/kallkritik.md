Internetguide #25
Källkritik på internet

0
1
1
0
1

Kristina Alexanderson

I den här guiden
lär du dig…
Vad en källa och källkritik är
Hur källkritik fungerar och varför det är viktigt
Hur du bedömer en källas trovärdighet
Hur du hittar olika sorters källor
Fördelar och nackdelar med källkritik
Källkritik på nätet i praktiken
Teknisk granskning av källor på nätet

Innehåll
Förord

4

1. Källkritik på nätet

5

Skillnader mot traditionella medier
Internets storlek
Vad är källkritik?
Vad är en källa?
Den källkritiska metoden

6
6
7
7
9

2. Varför källkritik på nätet?

11

Skaffa dig en egen uppfattning
Konsekvenser av brist på källkritik
Källkritiska svårigheter på nätet
Källkritiska möjligheter på nätet

12
14
14
15

3. Praktisk källkritik på nätet

16

Vem äger adressen?
Korta ned åt vänster
https://www.iis.se/internet-for-alla/guider
Webbplatser
Uppslags- och referenswebbplatser
Söktjänster
Algoritmer och filterbubblor
Sociala medietjänster
Nätsamhällen och diskussionsforum
Bloggar
Bli en bra källa
E-post

17
18
19
20
21
21
22
24
24
24
24
24

4. Källgranska medieformat
Text
Bild
Ljud
Video

5. Länkar och tips på mer läsning
Källor

26
27
27
28
28

30
31

Förord
Den här guidens syfte är att ge dig grundläggande verktyg och
metoder för att du medvetet ska kunna hantera och bedöma de
källor som du tar del av på nätet. I en vardag där alla kan publicera
information via internet behöver du ställa dig frågor som: Är källan
det den utger sig för att vara? Vad vill avsändaren? Vad är syftet
med den här webbplatsen? Du behöver med andra ord träna på
att förhålla dig till hur rimlig informationen är i förhållande till den
som har skapat den. Att utveckla en källkritisk medvetenhet gör din
vardag på nätet mer spännande och rolig, för genom de metoder
som källkritiken använder blir du snart en detektiv som kommer att
försöka ta reda på om informationen du möter är korrekt eller inte.
Dessutom erbjuder internet många möjlighet att tillsammans med
andra söka efter svar.
I mitt arbete på IIS, som ansvarig för Webbstjärnan, arbetar jag
med att utveckla elevers användande av internet och därför finns
övningsuppgifter och exempel som riktar sig särskilt till lärare,
elever, studenter, pedagoger och bibliotekarier, som ett komplement till den här guiden. Dessa finner du på Webbstjärnans webbplats https://www.webbstjarnan.se/kallkritik
Kristina Alexanderson
Stockholm, juni 2016.
När du delar vidare ett Facebook-inlägg eller sprider ett påstående
så blir du själv en avsändare. Alltså, dina vänner tror mer på det som
sägs eftersom det är du som säger det. Därför är det viktigt att ta
ansvar för sånt du delar på nätet och kolla upp om det stämmer eller
inte. Det är ganska lätt att göra enkla kontroller – och det kan vara
kul att vara webbdetektiv!
Åsa Larsson
Redaktör på Viralgranskaren

4

1. Källkritik
på nätet

5

1. Källkritik på nätet

En förutsättning för att lyckas med källkritik på nätet är att ha en
förstålse för vad nätet är och hur det skiljer sig från andra källor, som
böcker eller traditionella medier, som vi haft kring oss i århundraden.
Internet består av otaliga mindre nätverk med datorer som kan kommunicera med varandra. Det innebär att det inte finns någon eller
några som bestämt vilka eller vem som får bidra med information på
nätet.
Innehållet på internet utgörs också av olika informationsformat,
som text, ljud, bild, video eller datorprogram. Det kan vara svårt att
värdera källor på internet eftersom den mängd information som
finns tillgänglig är enorm. När vi värderar källor kräver det att vi har
kunskaper om olika medieformer, hur olika tjänster fungerar, hur information publiceras och även om källkritik, det vill säga den metod
som gör att vi medvetet kan välja vilka källor vi vill använda, för att vi
ska kunna göra det medvetet och korrekt.

Skillnader mot traditionella medier
Tryckta böcker är tidsmässigt linjära, det vill säga att det som står i
en faktabok från 1910 kommer att stå kvar i den tryckta boken utan
att ändras. Tryckta medier är statiska. Referenser i form av fysiska
bevis är också konstanta, även om tolkningen och betydelsen av
dem kan komma att ändras över tid. En positiv aspekt av traditionella medier och fysiska bevis är att de ger oss en möjlighet att följa
en utveckling från då till nu. På internet är allt innehåll föränderligt,
källor dyker upp, etableras och försvinner. Information ändras för
att ersättas av nya fakta. Källor på nätet, och den information de
förmedlar, är dynamiska, vilket gör att du snabbt har tillgång till den
senaste informationen.

Internets storlek
Nätet är stort. Riktigt stort. Du kanske tycker samlingarna i ett bibliotek är stora, men det är bara småpotatis jämfört med informationsmängden på internet. På grund av internets decentraliserade
tekniska uppbyggnad är det svårt att med exakthet beräkna hur
mycket information nätverkens nätverk innehåller. Enligt Google
består webben av cirka 60 biljoner (60 miljoner miljoner) sidor.
Samtidigt finns det stora mängder information och data tillgängligt
via internet som inte dyker upp via söktjänster. När det gäller indexering av innehåll på internet så talar vi om det som kallas den ”ytliga”
webben, de medieformat som söktjänsternas teknik stöder. Till det
kan du lägga till den så kallade ”djupa” webben, till exempel tjänster
vilkas innehåll söktjänsterna inte kommer åt, vars innehåll helt eller
delvis dolts från indexering. Slutsatsen är att det finns många källor
på nätet som du inte hittar via en vanlig sökmotor.
Källor: Google, Verisign, Web Foundation, Tilburg University.

6

1. Källkritik på nätet

Vad är källkritik?
Källkritik är en metod som har sin utgångspunkt i historieforskningen och som innebär att du systematiskt granskar källor och
bedömer deras trovärdighet. Den traditionella källkritiken är en
utgångspunkt vid granskning av information på internet. Men i den
uppkopplade världen behöver perspektivet breddas.

Vad är en källa?
En källa är platsen eller stället som du hämtar uppgifter ifrån. Det
är genom källor som vi hämtar information om något. Med en källa
för information menas ett material (text, bild eller liknande) eller
en berättad framställning. Inom den traditionella källkritiken delas
källor in i tre typer:
• Skriftliga. Text i alla dess former, till exempel en tryckt Internetguide.
• Muntliga. Intervjuer och vittnesmål, till exempel ett radioprogram.
• Materiella. Fysiska ting som bär vittnesbörd om skeenden, till exempel en runsten.
En källa kan alltså vara allt från ett kassakvitto till en inspelad intervju, ett uppslagsverk eller ett arkeologiskt fynd. På nätet kan en bild
innehålla text som samtidigt länkar till en film där någon återger en
ögonvittnesskildring. Vi återkommer senare till hur sammanblandningen av medieformaten på internet påverkar källkritiken.
Inom källkritiken värderas källor enligt en hierarkisk ordning:
• Primärkälla. En primärkälla har inte filtreras genom en tolkning
eller utvärdering. Enkelt uttryck kan man säga att en primärkälla
är den första publiceringen av ett resultat. Det är viktigt att vara
medveten om att även primärkällor behöver granskas och att du
bör förhålla dig kritisk till dem.
• Sekundärkälla. Med sekundärkälla menas att den återger något
som den ursprungliga källan förmedlat.
• Tredjepartskälla. En tredjepartskälla återger det som en sekundärkälla har meddelat.

7

1. Källkritik på nätet

Det vanligaste är att vi först tar del av information från olika
sekundärkällor eller tredjepartskällor, värderar informationen, för att
utifrån dessa eventuellt leta efter informationens ursprung och om
det är intressant försöker hitta en primärkälla. Vi skiljer digitala källor
från ”verkliga” eftersom de skapas under olika villkor och har skilda
förutsättningar. I din vardag använder du medvetet eller omedvetet
olika sorters källor för att skapa dig en uppfattning om fakta och
händelser.

Checklista! Undersök källan
När du hämtar information från en källa ska du
svara på följande frågor för att kunna värdera den.
Vem står bakom källan?
• Är det en myndighet?
• Är det en organisation?
• Är det ett företag?
• Är det en privatperson?
• Är det någon som behärskar ämnet?
• Är det någon du litar på?
Varför är källan skapad?
• Är det för att informera?
• Är det för att presentera fakta?
• Är det för övertyga dig om något?
• Är det för att påverka en opinion?
• Är det för att sälja en produkt eller tjänst till dig?
• Är det för att underhålla dig?

8

1. Källkritik på nätet

Överkurs! Antalet svenska
webbplatser
När det gäller omfattningen av internet i Sverige
så är även det en fråga som svår att besvara.
Webbsidor och annat innehåll kan ha svenskt upphov, men finnas på webbtjänster som är fysiskt
belägna utomlands och sajter som administreras
i Sverige kan ha text på andra språk än svenska.
Det finns i skrivande stund ingen kvalificerad uppfattning om hur stor den svenskspråkiga delen av
innehållet på nätet är. I mars 2016 fanns det cirka
1,5 miljoner registrerade domännamn under den
svenska toppdomänen .se, vilket kan ge en viss
fingervisning om att det rör sig om flera hundra
miljoner webbsidor.

Den källkritiska metoden
I korthet handlar källkritik om att besvara en serie frågor för att bilda
dig en egen uppfattning om en källas trovärdighet. I det arbetet försöker du även att hitta källornas syfte och ursprung.
I den traditionella källkritiken tillämpas fyra kriterier när en källa
granskas:
• Äkthet. Är källan vad den utger sig för? Är källan ett original eller
en kopia? Är den äkta eller falsk?
• Tid. Är informationen aktuell eller kan det finnas nyare rön? Hur
långt efter det som inträffat upprättades källan? Källor som skapats närmare i tiden i förhållande till det som de vittnar om anses
vara mer trovärdiga.
• Beroende. Är källan fristående eller hör den ihop med andra
källor? Är informationen från källan beroende av andra källor? På
vilket eller vilka sätt?
• Tendens. Finns det värderingar i informationen från källan? Vems
intressen företräder källan? Finns det motstridig information från
andra källor? Hur trovärdig är den motstridiga informationen?

9

1. Källkritik på nätet

Tips! Oberoende källor
En grundläggande regel när du arbetar med
källor är att försöka få uppgifter bekräftade
från flera källor som är oberoende av varandra. Om du arbetar så att du alltid försöker få
uppgifter bekräftade av flera oberoende källor
kan du relativt säkert avgöra om den information som du vill använda är tillförlitlig eller om
källan ska ses som mindre trovärdig.

Hur påverkar svaren på frågorna ovan ditt sätt att värdera källan?
Källkritik handlar om att ha en kritisk och medveten inställning till all
information som du tar del av i alla former och situationer både på
nätet och på andra platser. Vid en källkritisk granskning på nätet har
du många möjligheter att göra egna efterforskningar och dra egna
slutsatser kring källors trovärdighet och sanningshalt. Utan internet
hade det varit svårare att ta reda på mer om nyheterna som du ser
på tv, tar del av i sociala medier, läser i tidningen eller ett rykte som
du snappar upp, för att ta ett par tydliga exempel.

10

2. Varför källkritik
på nätet?

11

2. Varför källkritik på nätet?

Ett källkritiskt förhållningssätt behöver vara en naturlig del av en digital vardag och anledningarna är många. Nätet ger alla möjligheten
att publicera och sprida information. Det är en av internets styrkor,
men det innebär också att du på internet möter många olika slags
källor som alla ger sin bild av verkligheten. När du använder information från nätet och andra källor är det viktigt att kunna avgöra om
den bild som ges av källan är sann, sannolik, eller rent påhitt, som
maskerats som fakta. Det är också viktigt att förstå att det du gör
på nätet, som vilka sökningar du gör, vilka webbsidor du besöker et
cetera, på flera sätt påverkar vilka källor du får ta del av när du söker
på webben eller får ta del av i flöden som du följer i sociala medier.
Mer om det i kommande kapitel.

Skaffa dig en egen uppfattning
Källkritik i vardagen handlar om att jämföra, titta på vem som står
bakom informationen, vem som är avsändare, skribent, fotograf,
et cetera. Är den informationen du tar del av rimlig eller inte? Vilka
källor används och varför används dessa? Vad är källornas relation
till varandra och vilka värderingar förmedlar de? Varför vill du tro
på informationen? Är det för att den stämmer överens med din
världsbild, och med dina värderingar? Eller är det för att den är mest
sannolik? Kan du hitta fler källor som säger samma sak, men som är
oberoende av den första källan?
Om vi tittar på innehållet på internet så finns det många källor som
vinklar informationen. Här är några exempel:
• Vinklad information. All information är vinklad i någon mån, skulle
man kunna hävda. Även råa data kan genom att vinklas på ett visst
sätt förmedla ett visst budskap beroende på hur de presenteras.
Du behöver därför alltid fråga dig vem som står bakom informationen och vad den som står bakom informationen vill. Du bör fundera kring hur informationen är vinklad och i vilket syfte det gjorts.
• Vilseledande innehåll. Det som ser ut som en autentisk amatörfilm
på en webbvideotjänst kan vara en del av en reklamkampanj.
Falska nyheter och rapporter kan spridas via sociala medier till
etablerade medier.
• Viral underhållning. I sociala medier sprids artiklar, bilder och
filmklipp som skapats i två syften: som underhållning för mottagaren (som ska förmås sprida innehållet vidare) samt för att skapa
annonsintäkter för dem som gjort innehållet.

12

2. Varför källkritik på nätet?

Överkurs! Källkritik i skolan
Källkritik är en av de färdigheter som lyfts fram
som centrala i läroplanen för både grundskolan
och gymnasieskolan. I grundskolans läroplan står
det: ”Eleverna ska kunna orientera sig i en komplex
verklighet, med ett stort informationsflöde och
en snabb förändringstakt. Studiefärdigheter och
metoder att tillägna sig och använda ny kunskap
blir därför viktiga. Det är också nödvändigt att
eleverna utvecklar sin förmåga att kritiskt granska
fakta och förhållanden och att inse konsekvenserna av olika alternativ”.
Källa: Skolans uppdrag, sid 8, Läroplan för grundskolan,
förskoleklassen och fritidshemmet 2011, Reviderad 2015,
Skolverket

• Dold marknadsföring. Det är vanligt att maskera reklam som journalistik (nyheter, et cetera). Denna form av kommersiell påverkan
kallas för innehållsmarknadsföring eller content marketing på
reklamspråk. Ofta gör det redaktionella berättarsättet att det blir
svårt att skilja den här typen av reklam från traditionella artiklar.
• Bedrägliga affärer. De flesta som använder internet regelbundet
har stött på oseriösa kommersiella aktörer. Att en affärsjurist i ett
fjärran land vill låna ditt bankkonto för att göra en överföring som
kommer göra dig rik är osannolikt. Du kan inte heller vinna ett
lotteri som du aldrig deltagit i.
• Rykten och förtal. Nätet är en kommunikationskanal för den
eller dem som vill sprida nedsättande rykten om privatpersoner,
organisationer och företag. När något hävdats tillräckligt många
gånger kan rena lögner till slut accepteras som sanningar. Precis
som i verkliga livet är det bra att förhålla sig neutral till utsagor som
du inte kan bevisa samt även undersöka om eventuella fakta som
redovisas är sanna eller inte.

13

2. Varför källkritik på nätet?

Genom källkritik undersöker du källors äkthet. Det är även en av de
roliga och utmanade aspekterna av att göra egen källgranskning: du
kan avslöja oriktiga uppgifter. Ett kritiskt tänkande innebär inte att
du är vaccinerad mot att bli lurad, men efterforskningar på nätet kan
göra att du blir mer medveten. En grundläggande utgångspunkt är
att om något är för bra för att vara sant så är det nog inte heller sant.

Konsekvenser av brist på källkritik
Det finns ibland olika versioner av information/fakta på nätet, vilket
gör att det finns en risk att du blir lurad, eller att du själv kan komma
att sprida vidare felaktig information genom att dela saker okritiskt
via sociala medier som Facebook och liknande.

Källkritiska svårigheter på nätet
Svårigheterna med kritisk värdering av källor på internet är många.
Vi har redan berört en av dem, den stora mängd information som
finns tillgänglig på nätet. Andra exempel på svårigheter, som du
behöver kunna hantera är:
• Hypermedia. En webbplats eller en social medietjänst kan innehålla
många olika medieformat samtidigt och på samma gång referera
till många olika källor, vilket gör det till en utmaning att bedöma
källornas trovärdighet.
• Förvanskning. Digitalt innehåll kan lätt ändras utan att bearbetningen går att upptäcka enkelt. Sedan kan medieformat på nätet
kopieras och spridas hur många gånger som helst och då kan det
vara svårt att veta om och hur informationen ändrats eller ens om
kopiorna skiljer sig från originalet.
• Föränderlighet. Även stora etablerade sajter och tjänster med
användbar information kan försvinna från nätet över en natt. Dessutom kan innehållet ändras när som helst och i och med det öka
eller minska i trovärdighet.
• Anonymitet. Alla som använder internet kan utge sig för att vara
någon annan än den de i själva verket är. Det gör det svårare för
dig som ska vara källkritisk.
• Självpublicering. I och med att alla kan publicera vilken information
som helst, skapas många källor vars information och budskap
bygger på missförstånd eller dåligt underbyggda fakta.

14

2. Varför källkritik på nätet?

Källkritiska möjligheter på nätet
Det är lätt att bli överväldigad av de utmaningar som källkritik på
nätet innebär. Men sanningen är att möjligheterna för att verkligen
vara källkritisk är stora.
• Resurser. Nätet är den största samlingsplatsen för information och
innehåll som mänskligheten hittills producerat.
• Effektivitet. Med en uppkopplad dator eller en mobil kan du snabbt
ta del av stora mängder information från många olika källor.
• Interaktivitet. På nätet kan du fråga experter. Du kan via internet
kommunicera med människor som är trovärdiga källor eller som
kan tipsa dig om andra trovärdiga källor.
• Spårbarhet. Nätet är inte så anonymt eller kaotiskt som det först
kan verka. Det finns många möjligheter att ta reda på vem som står
bakom informationen på en webbplats och ibland finns det enkla
tekniska möjligheter att ta reda på vem som står bakom en källa på
internet.
• Jämförbarhet. Genom internets tekniska struktur kan du enkelt
kopiera och katalogisera information från källor för ditt användande och det ger dig möjlighet att överblicka och sammanställa
uppgifter för att bilda dig en åsikt om i princip vad som helst.

Överkurs! Internets starka tillväxt
I april 2016 fanns det 3,4 miljarder internetanvändare
totalt. Det motsvarar cirka 46 procent av jordens
totala beräknade befolkningsmängd. Den procentuella ökningen av nätanvändare från början av år
2000 till första kvartalet 2016 var hela 725 procent.
I vissa delar av världen är internetpenetrationen
fortfarande förhållandevis låg. Det är ingen orimlig
gissning att antalet informationskällor på nätet kommer att fortsätta öka de kommande åren i takt med
att allt fler människor får tillgång till utrustning och
uppkoppling.
Källor: internetworldstats.com, internetlivestats.com

15

3. Praktisk källkritik på nätet

16

3. Praktisk källkritik på nätet

Det finns ett antal metoder och verktyg som du kan använda för att
hitta och granska källor på nätet. I det här kapitlet hittar du några av
dem. Du får bland annat tips på hur du kan ta reda på vem som står
bakom en webbsajt, en grundläggande genomgång av hur webbadresser är uppbyggda och vilken information du kan få ut av dem,
hur du granskar och utvärderar webbplatser, använder söktjänster
på rätt sätt och vad du egentligen får när du söker information via
Google eller i flödena i sociala medier. Dessutom får du tips om hur
du själv blir en bra källa.
Här är först några tips på hur du kan gå tillväga när du ska arbeta
med källor och vara källkritisk.
1. Syfte och sammanhang. Vilken källa du kommer att använda
beror på vilken uppgift du vill lösa och det sammanhanget kommer att hjälpa dig att bedöma källans trovärdighet.
2. Kritisk inställning. En skeptisk hållning är källgranskarens främsta
egenskap. Ofta förenklas källkritik till att söka svar på om källan
är vad den utger sig för att vara eller inte. Men vid ett källkritiskt
arbete ingår även att göra en analys och dra slutsatser kring hur
du värderat källan.
3. Kriterier och checklistor. I din källkritiska analys kan du använda
de kriteriebegrepp (ovan) och de checklistor som finns i den här
guiden.
4. Välj rätt källa. I arbetet med att lära sig värdera källor handlar det
om att kunna hitta och använda den mest relevanta källan för den
information man vill presentera, publicera eller få belägg för.
Om uppgiften är att ta reda på hur många svenskar som använde
mobiltelefoner i Sverige under 2015 är rapporten Svenskarna och
internet en naturlig utgångspunkt, men om du vill ta reda på vem
som var statsminister i Sverige 1975 är inte rapporten Svenskarna
och internet 2015 rätt källa.

Vem äger adressen?
Om du vill veta vem som står som innehavare för ett domännamn
använder du tjänsten Whois. Det är en databas över domänregistreringar. Utländska webbadresser, det vill säga dem som inte slutar
på .se eller .nu, hittar du på www.whois.com. Svenska webbadresser
hittar du på www.iis.se.

17

3. Praktisk källkritik på nätet

En sak som är bra att kunna när det gäller att granska källor på
webben är att känna till hur internets adressystem, det så kallade
domännamnsystemet (DNS) fungerar. En webbadress kan hjälpa
dig att dra slutsatser kring vem som står bakom källan eller den
informationen du tar del av på webben. Här har vi brutit ned en länk
till den plats på webben där du finner information om IIS Internetguider i sina olika beståndsdelar.

Korta ned åt vänster
När du har en länk i din webbläsares adressfält, men inte hittar
information om vem som står bakom sajten kortar du ned länken
från höger till vänster:
http://www.iis.se/internet-for-alla/guider
http://www.iis.se/internet-for-alla/
http://www.iis.se
Genom att korta ner från höger hamnar du på den huvudadress där
det kan finnas information om vem som skapat innehållet på den
längre adressen (länken, URL:en).

Tips! Vem länkar till vad?
Det finns ett enkelt sätt att undersöka vilka webbplatser som länkar
till den källa (webbplats) som du vill
granska. Med hjälp av sökordet link
och ett kolon, följt av en webbadress,
(link:www.iis.se) i sökfältet kan du
med hjälp av Google ta reda på vilka
sajter som länkar till adressen och hur
många de är. Motsvarande kommando
i söktjänsten Yahoo är site: www.iis.se

18

3. Praktisk källkritik på nätet

https://www.iis.se/internet-for-alla/guider
Här har vi brutit ned en länk i sina olika beståndsdelar.
Adressdel

Vad betyder tecknen?

…och vad betyder det?

https//:

Hypertext Transfer
Protocol Secure

Den första delen av en webbadress
(som också kallas länk eller URL)
talar om för ditt webbläsarprogram
vilken sorts teknik för dataöverföring
som används. http är den vanligaste
varianten, men även https, är vanligt.
https talar om att det handlar om en
server, vars kommunikation är krypterad, vilket gör den relativt säker för
avlyssning.

www

World wide web

www är en subdomän, alltså en
underdomän till iis.se. Den anger att
det är en serverdator med webbinnehåll.

.iis

Domännamn

Domännamnet talar vanligen om
vem som äger och/eller står som
avsändare för innehållet som finns
på adressen. Genom att använda
tjänsten Whois på iis.se kan du ta
reda på vem som äger domänen. I
det här fallet är det IIS.

.se

Toppdomän

Via vissa toppdomäner kan du få
reda på i vilket land adressen har sitt
ursprung. Du hittar en fullständig
lista över alla toppdomäner, där ingår
även olika länders toppdomäner på:
www.iana.org/domains/root/db/

/internetfor-alla/

Katalog eller
avdelning

Nästa steg i just den här URL:en
är en övergripande avdelning som
heter ”guider” på IIS webbplats. Efter
toppdomänen, åt höger räknat, kan
en webbadress se ut nästan hursomhelst. Exempelvis ser adressen till
filmen om Webbstjärnan, ut så här:
http://www.youtube.com/playlist?
list=PL52D188A6756F40CD&feature=plcp

/guider

Underavdelning
/webbsida

Det som ligger sist i webbadressen
är webbsidan som du ser i din webbläsare.

19

3. Praktisk källkritik på nätet

Checklista! Utvärdera
webbplatsen
Innan du använder information från en webbplats bör
du besvara följande frågor för att värdera den.
• Vem är avsändaren? Finns det en informations- eller
kontaktsida som berättar vem eller vilka som står
bakom sajten? Finns det andra uppgifter om vem
som är avsändare? Hur värderar du kunskaperna du
får om avsändaren? Hur påverkar det innehållet?
Vem har skapat sajten? Är det en myndighet? En
privatperson? Ett lärosäte? Är det en organisation?
Är det ett företag? Vilken betydelse har det för hur
du värderar innehållet? Värdera och ta ställning.
• Vilket är syftet med webbplatsen? Vill den informera? Presentera fakta? Propagera för en åsikt? Sälja
något? Underhålla? Har den flera olika syften? Är
sajten reklamfinansierad eller inte? Hur påverkas
innehållet av vilken sorts webbplats det är? Värdera
och ta ställning.
• Vilken är målgruppen? Är innehållet komplicerat
eller lätt att förstå? Är texterna välskrivna eller dåligt
översatta? Stämmer angivna fakta? Hänvisas det
till källor? Finns det något datum som visar när den
uppdaterades senast? Fungerar länkarna?
• Kan du få informationen från andra ställen? Vilka
andra webbplatser eller webbsidor länkar till den
sajt du undersöker?

Webbplatser
I arbetet med att kritiskt granska en webbplats behöver du titta
på flera saker. Webbplatser är skapade för olika syften. Är det ett
material som är statiskt eller är det dynamiskt? Det är vanligt att
dela upp webbplatser utifrån vilken typ av material som dominerar.
Dynamiska webbplatser ändras regelbundet (ofta dagligen) medan

20

3. Praktisk källkritik på nätet

statiska sajter uppdateras mer sällan. Ett annat sätt att kategorisera
webbplatser är genom att göra det utifrån webbplatsens huvudsakliga syfte.

Uppslags- och referenswebbplatser
Uppslagsverk på nätet behöver inte baseras på samma förutsättningar som de traditionella uppslagsverken, till exempel Encyclopædia Britannica. De kan ha samma ambition som ett traditionellt
uppslagsverk, att sammanställa vår gemensamma kunskap, men till
skillnad från traditionella uppslagsverk kan alla bidra med innehåll,
oavsett om man är expert eller inte. Wikipedia kallar sig den fria
encyklopedin och har målsättningen att samla all världens kunskap
på ett ställe. Det finns även andra användardrivna uppslagsverk på
nätet som samlar kunskaper kring olika specialområden. Användardrivna uppslagsverk är en bra utgångspunkt, men du behöver ofta
söka mer information från andra källor om du inte bara behöver
basala fakta. Wikipedia och andra referenswebbplatserna är bra på
att hänvisa till källor, varför du snabbt kan hitta primärkällor via en
uppslagsverkssajt som då är en sekundärkälla.

Söktjänster
En söktjänst är en databas, ett index av webbsidor, bilder, filmer och
så vidare, som vi använder för att hitta information. Det är viktigt att
vara kritisk även till de verktyg som du använder för att hitta källor
på nätet. Företag som Google och andra söktjänster agerar enligt en
affärsidé som påverkar sökresultaten. Googles affärsidé är att sälja
riktade annonser som är kopplade till ditt sökresultat, ditt beteende
och din sökhistorik. Resultatet av en sökning beror på hur väl sajtens
innehåll svarar mot det som sökalgoritmen söker på. På Google
finns det ingen redaktion som värderar träffarna och tar ställning till

Tips! Titta tillbaka på
webbens innehåll
Även om nätets innehåll ständigt förändras kan
du gå tillbaka i tiden och kika på innehåll på
webben såsom det var från 1996 och framåt. På
sajten www.archive.org finns cirka 150 miljarder
sidor sparade och sökbara. Sajten ger en
intressant tillbakablick på webbens historia.

21

3. Praktisk källkritik på nätet

om källorna är relevanta, ”bra” eller inte. Det kan vara bra att söka
på samma sökord i flera olika söktjänster för att jämföra resultaten.
Många gånger ger söktjänster som Google dig svaret på enkla faktafrågor och fungerar därmed som källan. Men du kan inte ange Google
som en källa, det är ett verktyg för att hitta källor och information.

Algoritmer och filterbubblor
En algoritm är en matematisk term för en serie samverkande instruktioner. Algoritmer används av i stort sett alla stora sajter på nätet,
från e-handelssajter till tjänster som strömmar video. Det som är viktigt för dig att veta, både som person och källgranskare, är att dina
vanor, de sajter du går in på, det du gör där och de appar du använder på nätet styr vilka sökresultat du får via sökningar i söktjänster
och flöden i sociala medier. Du har säkert lagt märke till funktionen
som automatiskt fyller i resten av ett ord eller mening när du börjar
skriva i ett sökfält. Det är ett av de enklaste sätten som algoritmer
används på. Men det finns även andra funktioner som baseras på
hela din användningshistorik, geografiska hemvist, språk, kontakter
med andra och så vidare. Många tycker det är smidigt med sajter
och appar som föreslår länkar och innehåll och att det förbättrar
upplevelsen av att använda tjänsterna. Baksidan är att mycket av det
du gör på nätet registreras och används för att påverka dig direkt
eller indirekt när du är uppkopplad.

Tips! Avancerat sökande
Lär dig skriva söksträngar som ger dig länkar
till de webbsidor där informationen du söker
finns. Exempelvis kan du sätta ord eller hela
fraser inom citationstecken (”) för att söksvaret ska innehålla just det ordet eller en särskild
fras. Om du till exempel är intresserad av hur
du kan arbeta med barnprogrammering kan
du genom att skriva site:iis.se barnprogrammering få länkar till det material som IIS tagit
fram kring barnprogrammering.

22

3. Praktisk källkritik på nätet

I praktiken innebär det att ditt eget beteende på nätet arbetar både
för och emot dig. För dig när du vill hitta sådant som du redan visat
intresse för och emot dig när du vill ta reda på något som ligger
utanför din vanliga intressesfär. Detta är tydligt i sociala medier
som Facebook där innehållet i ditt nyhetsflöde kan upplevas som
ett kronologiskt flöde men i själva verket bestäms av en algoritm,
som påverkas av vilka du interagerar med, vilka inlägg du har gillat,
vilka filmklipp du tittat på, vilket innehåll du delat vidare till andra,
et cetera. Till detta läggs också de data som samlats från vad dina
”kontakter” har klickat på, ”gillat”, delat vidare, var du befinner dig
och var de befinner sig – listan med parametrar är lång.
Ur ett källkritiskt och faktasökande perspektiv är användarupplevelsen som styrs av algoritmer problematisk. Vi som använder
sociala medier och söktjänster i vardagen riskerar att inte nås av
information som motsäger, eller i alla fall ifrågasätter, våra egna och
våra bekantas åsikter och medievanor. I det här sammanhanget används ofta uttrycket filterbubbla för att beskriva den informationsoch innehållsmässiga likriktning som uppstår när algoritmerna
presenterar innehåll för användarna. Det tål att upprepas: det finns
ingen objektivitet i söktjänsternas svar eller flödena i sociala medier.
Det du ser, och vad du blir rekommenderad, är i enlighet med regler,
algoritmer, som är programmerade att ge dig ett visst resultat.
Filterbubblor, och algoritmerna som skapar dem, är en av huvudanledningarna till att innehåll som saknar källkritisk granskning får
stor spridning som ”sanningar” på nätet.

Tips! Sök utan att lämna
digitala fotspår
Det finns olika verktyg som hjälper dig att
skydda dina data, alltså din internettrafik, som
är bra att känna till när du granskar källor och
vill vara anonym. Du kan läsa mer om dem i
Internetguiden Digitalt självförsvar.

23

3. Praktisk källkritik på nätet

Sociala medietjänster
En stor risk för oss som använder sociala medier i vardagen är att vi
glömmer att förhålla oss kritiska, eftersom sociala medier bygger på
att vi har relationer till dem vi delar information med. De litar vi på.
En risk är att vi stänger av vårt kritiska tänkande. I sociala medier behöver vi förhålla oss kritiska mot den information vi möter, även om
den kommer från våra vänner. Vi behöver också vara medvetna om
att den tekniska plattformen styr vilken information vi får tar del av.

Nätsamhällen och diskussionsforum
Webbaserade samtal har den fördelen att de finns bevarade. Diskussionsforum som specialiserats på ett specifikt ämne kan vara till
hjälp när du söker efter källor. Det korta uttrycket ”Källa på det?” har
etablerats i diskussionsforum på svenska för att be någon redovisa
fakta kring ett påstående.

Bloggar
En blogg är variant av en webbplats. Det finns bloggar som fokuserar på ett ämne, eller ett fåtal ämnen, och gör det mycket hängivet.
Dessa bloggar kan vara användbara källor och kan med tiden
sammanställa omfattande resurser i form av länkar till källor och
information.

Bli en bättre källa
När du publicerar information på nätet är det bra om du är tydlig
med vem du är som står bakom webbplatsen/bloggen. Glöm inte
att ange källhänvisningar till den fakta du redovisar. Försök helt
enkelt att skapa det webbinnehåll du själv skulle vilja ta del av när du
granskar inlägg med en källkritisk blick.

E-post
Glöm inte bort e-posten, internets mest grundläggande kommunikationsform, när du källgranskar. Om du inte har bråttom, ställ en
fråga eller be om hjälp via e-post från dem som driver en webbplats
eller nättjänst som du uppfattar borde kunna ge dig information
som du inte kan hitta hur mycket du än söker.

24

3. Praktisk källkritik på nätet

Viktigt! Två alternativa
söktjänster
Det finns alternativa söktjänster till Google.
Här är två av de söktjänster som säger sig
värna om den personliga integriteten. När det
gäller källkritik så är det intressant att jämföra
olika söktjänster och de resultat de ger.
Duckduckgo
Duckduckgo är baserad på öppen källkod
och redovisar även tydligt på webbplatsen
hur de arbetar med att inte lagra data om dig
med exempelvis cookie-teknik.
www.duckduckgo.com
Startpage
Den här tjänsten skickar dina sökord till
Google och presenterar sedan svaren på
Startpages sajt. Tanken med detta är att
Googles algoritmer inte kan använda dina
användardata för att anpassa sökresultatet,
utan sökningen blir anonym webbtrafik till
och från Startpage och Google.
www.startpage.com

25

4. Källgranska
medieformat

26

4. Källgranska medieformat

När du vill bedöma källor och information med hjälp av de källkritiska kriterierna äkthet, tid, beroende och tendens (se kapitel 1) på internet kan du ta till olika knep beroende på vilket medieformat som
informationen är skapad i. Här har jag samlat några av mina favoriter.

Text
• Klippt ut en rubrik eller hela fraser ur ett källmaterial på webben och
sätt dem inom citattecken (”så här”) och gör en sökning i en söktjänst. På så sätt kan du kontrollera vilka webbplatser som innehåller texten du hittat och i bästa fall även avgöra dess ursprung.
• Sök i diskussionsforum efter en ämnesrubrik eller en exakt fras. Diskuteras det ämne du är intresserad av? Vad säger debattörerna?

Bild
• Använd Googles bildsökningsfunktion (images.google.com).
Högerklicka på bilden och välj ”sök på Google efter bild” om du vill
ta reda på mer om en bild. Med bildsök kan du ladda upp en bild
och söka efter liknande eller exakt samma bildinnehåll.
• Med hjälp av webbtjänsten TinEye (www.tineye.com) kan du ladda
upp en digital bild, eller ange en exakt webbadress till en bild. Du får
reda på var bilden används (bland de sidor som tjänsten indexerat)
och får även se om bilden finns i andra, ändrade versioner. Det här
är användbart när du till exempel misstänker att en bild som visas i
ett sammanhang i själva verket har ett helt annat ursprung.
• Att avgöra om en digital bild är äkta eller har blivit manipulerad är
svårt. Ett smart trick är att använda det engelska ordet för bluff,
”hoax”, bland dina sökord. Då kan du hitta mer information med
lite tur.

Tips! Fejkade naturfoton
Den prisbelönade naturfotografen Terje Hellesø
avslöjades med att ha gjort fotomontage, som
han påstod var autentiska bilder. Det var en
bloggande jaktvårdskonsulent som först uppmärksammade fusket och medlemmar på diskussionsforumet Flashback bevisade att bilderna
var manipulerade. Hellesø erkände sedan på
webbplatsen Fotosidan.
Källor: Fotosidan, Sveriges Radio

27

4. Källgranska medieformat

Tips! Övningar och kurser
Vi vill tipsa om att det finns kurser med
konkreta exempel som kompletterar innehållet i den här guiden.
https://www.webbstjarnan.se/kallkritik

Ljud
• Att avgöra om en digital ljudupptagning på nätet är autentisk är
svårt. En sökning på rubrik eller filnamn kan ge dig ledtrådar.

Video
• Vid en granskning av videomaterial är det viktigt att du tittar på
saker som klippets kvalitet, ljudkvaliteten, vem som står bakom
uppladdningen och så vidare. I kommentarerna kan det avslöjas om
en film är manipulerad eller om innehållet i sin helhet är en bluff.

Tips! Internetmuseum
Följ med på en resa genom den svenska
internethistorien! Hur gick det till när Sverige
blev ett av världens mest digitalt utvecklade
länder? På internetmuseum.se får du svaret levererat i form av en skön mix av internetkultur,
politik, teknik och nostalgi. Sveriges första helt
digitala museum är gratis att besöka och alltid
öppet – www.internetmuseum.se

28

Viralgranskaren
Viralgranskaren är ett folkbildande projekt på tidningen Metro.
Syftet är att granska påståenden som får stor spridning i sociala
medier, men också att främja källkritik på nätet.
Sedan starten i mars 2014 har vi granskat tusentals påståenden
och skrivit hundratals artiklar om de mest uppmärksammade fallen.
Via Viralgranskarens Facebook-sida eller Twitter-konto tar läsare
dagligen kontakt med oss och kan tipsa oss och ställa frågor om
saker de sett delas på nätet.
Vi vill främja källkritiskt tänkande och att till exempel ge verktyg
till Facebook-användare så att de ska bli bättre på att kolla upp saker
som de ser i sina flöden. Det är viktigt att gå tillbaka till ursprungskällan och läsa på om de källor som du vill dela. Vi lever i en tid då
det är ganska lätt att göra en extra liten koll innan vi sprider vidare
påståenden på nätet.
2014 tilldelades Viralgranskaren Stora journalistpriset i kategorin
Årets förnyare och har även fått utmärkelsen Årets folkbildare av
föreningen Vetenskap och folkbildning.

5. Länkar och
tips på mer
läsning

30

5. Länkar och tips på mer läsning

Skolverket har en utmärkt sajt, ”Kolla källan”, som är särskilt inriktad
på källkritik på nätet och som du finner på www.skolverket.se
Det finns även en Kolla källan-wiki, en samlingsplats för skolingångar
på temat källkritik http://kollakallans.wikispaces.com/
Hos Statens medieråd kan du lära dig mer om källkritik
http://statensmedierad.se/larommedier/kallkritikvemvadvarfor.361.
html
Hos UR kan du se filmer om källkritik
http://urskola.se/Produkter/177414-Ar-det-sant-Kallkritik
På Metros Viralgranskaren gräver journalister i historier som fått
spridning på sociala medier http://www.metro.se/nyheter/
viralgranskaren/
På webbstjärnan hittar du övningar och filmer om källkritik.
https://www.webbstjarnan.se/kallkritik

Källor
Fotosidan
Sveriges Radio
Google
Verisign
Web Foundation
Tilburg University
internetworldstats.com
internetlivestats.com

31

Kristina Alexanderson
Kristina Alexanderson är chef för internet i skolan på IIS. Hon är ansvarig för Webbstjärnan, som är en skoltävling där elever tävlar om att
skapa en webbplatsen av sitt skolarbete. Genom Webbstjärnan blir
eleverna mer medvetna medieproducenter och kunniga i källkritisk
granskning. Kristina Alexanderson är även projektledare för Creative
Commons i Sverige och en flitig anlitad expert och föreläsare.

Foto: Sara Arnald CC-BY ND

Källkritik på internet
IIS internetguide, nr 25. 2016.
Version 2.0
Kristina Alexanderson
Texten skyddas enligt lag om upphovsrätt och tillhandahålls med
licensen Creative Commons Erkännande 2.5 Sverige.

Illustrationerna skyddas enligt lag om upphovsrätt och tillhandahålls med licensen Creative Commons Erkännande-IckeKommersiell-IngaBearbetningar 2.5 Sverige.

Läs mer om ovanstående villkor på http://www.creativecommons.se/
om-cc/licenserna/
Vid bearbetning av verket ska IIS logotyper och IIS grafiska
element avlägsnas från den bearbetade versionen. De skyddas enligt
lag och omfattas inte av Creative Commons-licensen enligt ovan.
IIS klimatkompenserar för sina koldioxidutsläpp och stödjer
klimatinitiativet ZeroMission.
Författare: Kristina Alexanderson
Redaktör: Lotta Kempe, Jessica Bäck och Kristina Alexanderson
Projektledare: Jessica Bäck
Formgivning och illustrationer: AGoodID
Andra upplagan
ISBN: 978-91-7611-697-5

Vi driver internet framåt! IIS arbetar aktivt
för positiv tillväxt av internet i Sverige. Det
gör vi bland annat via projekt som samtliga driver utvecklingen framåt och gynnar
internetanvändandet för alla. Exempel på
pågående projekt är:
Bredbandskollen
Sveriges enda oberoende
konsumenttjänst för kontroll av
bredbandsuppkoppling. Med den
kan du på ett enkelt sätt testa din
bredbandshastighet.
www.bredbandskollen.se

Webbstjärnan
Webbstjärnan är en skoltävling
som ger pedagoger och
elever i den svenska grundoch gymnasieskolan möjlighet
att publicera sitt skolarbete på
webben. www.webbstjarnan.se

Internetdagarna
Varje höst anordnar vi Internetdagarna som är Sveriges ledande
evenemang inom sitt område. Vad
som för tio år sedan var ett forum
för tekniker har med åren utvecklats till att omfatta samhällsfrågor
och utvecklingen av innehållet på
internet. www.internetdagarna.se

Internetmuseum
I december 2014 lanserade IIS
Sveriges första digitala internetmuseum. Internetmuseums besökare får följa med på en resa genom
den svenska internethistorien.
www.internetmuseum.se

Internetfonden
Hos Internetfonden kan du
ansöka om finansiering för
fristående projekt som främjar
internetutvecklingen i Sverige.
Varje år genomförs två allmänna
utlysningar, en i januari och en i
augusti. www.internetfonden.se

Federationer
En identitetsfederation är en
lösning på konto- och lösenordshanteringen till exempel inom
skolans värld eller i vården. IIS
är federationsoperatör för Skolfederation för skolan och Sambi
för vård och omsorg.
www.iis.se/federation

Internetguider
IIS publicerar kostnadsfria guider
inom en rad internetrelaterade
ämnesområden, som webb, pdf eller
i tryckt format och ibland med extramaterial.

Internets infrastruktur
IIS verkar på olika sätt för att internets infrastruktur ska vara säker,
stabil och skalbar för att på bästa
sätt gynna användarna, bland annat genom att driva på införandet
av IPv6. www.iis.se

Internetstatistik
Vi tar fram den årliga, stora rapporten ”Svenskarna och internet” om
svenskarnas användning av internet
och dessemellan ett antal mindre
studier.

Sajtkollen
Sajtkollen är ett verktyg som enkelt
låter dig testa prestandan på en
webbsida. Resultatet sammanställs
i en lättbegriplig rapport.
www.sajtkollen.se

Läs mer på nätet redan idag! På Internetguidernas webbplats
hittar du mängder av kostnadsfria publikationer. Du kan läsa
dem direkt på webben eller ladda ner pdf-versioner. Det
finns guider för dig som vill lära dig mer om webbpublicering,
omvärldsbevakning, it-säkerhet, nätets infrastruktur, källkritik,
användaravtal, barn och unga på internet, digitalt källskydd
och mycket mer.

Nya Internetguider!
Motverka nätmobbning!
Av: Åsa Secher

Internetguide #34
Motverka
nätmobbning!
Råd till dig som är vuxen

Åsa Secher

Att använda internet är lika självklart för barn och unga som att
kliva upp ur sängen på morgonen. Och nätet är fantastiskt. Men
när internet blir en plattform för kränkningar och mobbning är det
lätt att som vuxen känna sig bortkollrad bland alla webbsidor och
sociala appar.
Den här guiden vänder sig till dig som undrar vad du ska tänka
på när du pratar med barn och unga om nätet, vad du kan göra
om du får reda på att någon råkat illa ut, eller om någon behandlar
andra illa på internet.
Guiden, som är ett samarbete med Bris, riktar sig till vuxna i
barns närhet och handlar i huvudsak om barn i åldrarna 10 till 16 år.

Ungas integritet på nätet
Råd till dig som är vuxen
Av: Åsa Secher

Internetguide #5
Ungas integritet
på nätet
Råd till dig som är vuxen

Åsa Secher

Den här guiden belyser vad integritet på nätet betyder för unga
idag. Det är ett viktigt ämne att ta sig an för att vi som vuxna ska
kunna stötta och hjälpa barn och unga att känna var deras gränser
går så att de inte råkar illa ut. Guiden riktar sig till vuxna i barns närhet och även om internetanvändandet börjar i tidig ålder, handlar
innehållet framför allt om unga i åldrarna 10 till 16 år. Du får bland
annat ta del av vad unga gör på nätet, vad grooming är, hur du som
vuxen kan hjälpa unga att sätta gränser och vad Barnkonventionen
säger om ungas rätt till integritet. Guiden är producerad i samarbete med Barnens Rätt i Samhället (BRIS).

